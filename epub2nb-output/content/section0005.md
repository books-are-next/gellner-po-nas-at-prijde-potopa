---
hiddenTitle: true
contentType: poetry
---

<section>

### PÍSEŇ DOBRODRUHOVA

Domov mých otců byl kdesi v dálce. 

(Jak je to dávno již, kdožpak to ví!) 

Po krajích oněch, jež v zuřivé válce 

probili, ztratili – v zoufalé válce! –, 

orel mé touhy nehladoví.

</section>

<section>

Dobře však cítím v sídle svém novém, 

kde nyní dlím, že jen cizincem jsem. 

Jak je mně cizí vše pod tímto krovem, 

u lidí skrčených pod nízkým krovem, 

jak je mi cizí ta nevlídná zem!

</section>

<section>

V srdci mi žhnoucí plameny hoří. 

V pusté své jizbě kovám si štít. 

Spěti chci k oblastem dalekých moří, 

na vlnách neznámých, bouřlivých moří 

do živlů zuřivých veslem chci bít.

</section>

<section>

Až mne kdys bouře zachvátí ve snu, 

v úskalí vjedu rozkoší mdlý, 

mystickým orkánům v náručí klesnu,

tajemným přerodům v náručí klesnu, 

v nichž se má touha nezrcadlí.

</section>
