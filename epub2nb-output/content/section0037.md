---
hiddenTitle: true
contentType: poetry
---

<section>

### EPILOG

Ne, tohle není život, o němž pěly 

ideje v představ žhavé orgii. 

Čekal jsem vášně, jež by sopkou vřely, 

vysílení, která zabíjí.

</section>

<section>

Mdlobu a hnus mně láska vstřikla do žil, 

lítost, již marně ironizuju. 

Svatebních nocí, jež jsem kdysi prožil 

svých předrážděných snech, teď lituju.

</section>

<section>

Se srdcí závoj nekles pod mou rukou, 

en sarkasmy se v slovech zablýskly. 

Duše jak psi, jež pro zábavu tlukou, 

před cynismem se do tmy přitiskly.

</section>

<section>

Namísto vzdoru ohněm planoucího 

i zvonů v bázni hřmících na poplach viděl 

jsem skleslost davu stupidního, 

žvýkajícího novinářský tlach.

</section>

<section>

Z divadel dvorních nuda vyhnala mne, 

z promenád žebrající mrzáci. 

Z chansonet laxních bída řvala na mne 

a z grimas duše, která krvácí.

</section>

<section>

Doufal jsem v lásku, jež by sopkou vřela, 

a v něžnou přízeň duší citlivých, 

čekal jsem vzpurná, vzdorovitá čela 

a bujných retů rozpustilý smích.

</section>

<section>

Naděje lhavé duši otrávily 

a zoufalství se vrhlo na sousto. 

Jsem z těch, kterým svět podlamuje síly 

a již se zříci ho přec nejsou s to.

</section>

<section>

Mé srdce divě životu se rouhá, 

mé srdce divě život miluje. 

Přes mrtvoly snů bolestná má touha 

za novou fikcí v běh mne bičuje.

</section>
