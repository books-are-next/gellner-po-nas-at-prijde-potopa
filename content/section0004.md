---
hiddenTitle: true
contentType: poetry
---

<section>

### PŘETÉKAJÍCÍ POHÁR

Já držím pohár ve své dlani. 

Je zpěněný a přetéká. 

Já držím pohár ve své dlani, 

jenž čeká na rty člověka.

</section>

<section>

Jenž čeká, zdali víno jeho 

se do brázd vyschlých rozleje, 

na snivých květech v jiných světech 

zda zavěsí své krůpěje.

</section>

<section>

Jenž čeká, zda se sehnou květy 

pod onou tíží ku zemi. 

Jenž čeká, zdali jiné světy 

rozzáří svými vůněmi.

</section>

<section>

Já držím pohár ve své dlani, 

jenž čeká na rty člověka. 

Já držím pohár ve své dlani: 

své srdce, které přetéká.

</section>
