---
hiddenTitle: true
contentType: prose
---

### BLASFÉMIE

Dlouho to trvalo, než pravdy věčné 

v prázdnotě sobecké jsem uviděl. 

Za tvůrce a za nahé tvorstvo vděčné, 

za sebe sama jsem se zastyděl.

Jsem Adam, jak nás mnoho toho druhu, 

jenž přejedl se plody poznání, 

a koneckonců jde mně přec jen k duhu 

hněv boží a mé z ráje vyhnání.

Bych v lítosti si chléb svůj vydělával, 

k tomu mne pánbůh nemoh přinutit. 

Jak divadelních dojmů pestrý nával 

působí denní život na můj cit.
