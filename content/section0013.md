---
hiddenTitle: true
contentType: prose
---

<section>

### NEDĚLE

Slunce umírá s večerem. 

Ve prachu zvířeném davy 

vesele proudí Praterem. 

Lid jednou v týdnu se baví.

</section>

<section>

Čas nudný v hospodě zabíjím. 

Co venku je rušno a živo, 

zdlouhavým douškem dopíjím 

z prasklé sklenice pivo.

</section>

<section>

Tobě, má milá, na zdraví! 

– Víš, za dar tvého těla, 

když jsi se v extázi pohlaví 

úděsem přijetí chvěla.

</section>

<section>

Na zdraví tobě a na zdraví všem, 

kdož tebe užili, drahá, 

a všem, které ještě vášnivým rtem 

ve křeči zulíbáš nahá!

</section>

<section>

Kol oken hrne se v soumraku 

dav příručích, prostitutek, 

žen s dětmi, služek a vojáků. 

Mně zpívá nad hlavou smutek:

</section>

<section>

že pijáku dotěrná reflexe 

požitek z opilství kazí, 

že marně vzněcuje člověk se, 

když v duši skepse ho mrazí.

</section>
