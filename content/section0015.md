---
hiddenTitle: true
contentType: poetry
---

<section>

### PO NÁS AT PŘIJDE POTOPA!

Vy dobří hoši, co jste vyšli bořit 

se vzdorem v srdcích, s pěstí sevřenou, 

co lidstvu nové ráje chcete stvořit, 

vám zpívám píseň na rozloučenou.

</section>

<section>

Můj vzdor se zchladil volnou sprchou času, 

rez s pochvou srostil meče rukojeť. 

Brutální, zpěvnou, lehkovážnou chasu 

v svém srdci jsem si zamiloval teď.

</section>

<section>

Mí přátelé se v sympoziích baví, 

by zase zítra klesli do bídy. 

Na večer z loží zvedajíce hlavy 

se v duchu těší: Diem perdidi.

</section>

<section>

Se zbožnou úctou nelíbají holku, 

je nevábí zjev plodných samiček. 

V kavárnách nočních u politých stolků 

jsou rytíři pochybných dámiček.

</section>

<section>

Mám za přátele marnotratné muže. 

Z nás každý rád svou hřivnu zakopá. 

My do svých vlasů vplétáme si růže, 

a po nás – –! což – ať přijde potopa!

</section>
