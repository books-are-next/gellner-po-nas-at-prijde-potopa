---
hiddenTitle: true
contentType: poetry
---

<section>

### POZDRAV RODNÉMU KRAJI

Den slunce je a vůně plný. 

Oslněn kráčím krásou dne. 

Obilím táhnou dlouhé vlny 

po lánech půdy úrodné.

</section>

<section>

Můj rodný kraj! Chci v duši vtěsnat 

požitek turisty a dost. 

Vzpomínat hnusno. Dobře je snad, 

že k srdci mému nepřirost.

</section>

<section>

Láskou jej nezdravím, leč smíchem. 

Mně vstříc po žluté silnici 

jde měšťák s naduřelým břichem 

se svojí tlustou samicí.

</section>

<section>

Dost možná: Zde se narodili 

a žili v tupém štěstí svém. 

Několik bytů zalidnili 

života schopným potomstvem.

</section>

<section>

A až kdys naplní svá léta, 

pak spát zde budou v pokoji 

a ještě vděčně ten kout světa 

svou vlastní mrchou pohnojí.

</section>
